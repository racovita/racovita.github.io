---
layout: flowpage
title: Biografie
banner: banner-biografie.jpg
lang: ro
ref: bio
---

<div class="c4-section">
  <h4>Emil Gheorghe Racoviţă (n. 15 noiembrie 1868 la Iaşi, m. 19 noiembrie
  1947 la Cluj), biolog român de renume mondial, explorator polar, fondator
  al biospeologiei şi al primului institut de speologie din lume.</h4>
</div>



<div class="c4-section">
    <div class="c4-section-title border-start border-2 border-dark">
    Copilăria
    </div>

<p>{% include figure url="/assets/images/photo_archive/Family/Emil Racovita 1881.jpg"
    caption="Emil Racoviţă în 1881"
    class="c4-figure float-end img-fluid"
    %}
    </p>
<p>
Provenea dintr-o veche familie moldovenească, atestată documentar
încă din secolul XVI şi din care au făcut parte oameni de vază şi
chiar domnitori intraţi în istorie prin ctitoriile şi actele lor de
vitejie, aşa cum a fost Mihai Racoviţă. Tatăl său, Gheorghe
Racoviţă, cunoscut îndeosebi sub numele de Gheorghieş, de profesie
magistrat, a jucat un rol important în viaţa culturală şi
intelectuală a Iaşiului, fiind unul dintre fondatorii societăţii
<em>Junimea</em>. Mama, Eufrosina, născută Stamatopol, s-a dedicat în
întregime îngrijirii singurului din cei trei copii cărora le dăduse
viaţă, pe ceilalţi doi pierzâdu-i prematur din cauza unor boli
necruţătoare.
</p>

<p>Emil şi-a petrecut primii ani în ambianţa plină de căldură şi
dragoste părintească a conacului de la Şorăneşti, un mic sat din ţinutul
Vasluiului în care tatăl moştenise o frumoasă moşie. Şi-a început învăţătura
la Iaşi ca elev al lui Ion Creangă, omul de la care a moştenit neaoşul grai
moldovenesc pe care l-a folosit chiar şi în cuvântări rostite în cadrul
protocolar al Academiei Române. A continuat-o tot la Iaşi, mai întâi la
Liceul Naţional, apoi la liceul privat <em>Institutele Unite</em>, unde a fost
coleg cu Sava Atanasiu, Grigore Antipa, Dimitrie Voinov şi Nicolae Leon şi
unde i-a avut ca profesori, printre alţii, pe istoricul Alexandru
D. Xenopol, chimistul Petre Poni şi geologul Grigore Cobălcescu. Cel din
urmă a jucat un rol cu adevărat decisiv în alegerea căii pe care tânărul său
elev avea să se angajeze mai târziu, căci a ştiut să-i însămânţeze în cuget
o dragoste faţă de natură care se va transforme nu peste mult timp într-o
nestăvilită pasiune.</p>
</div>

<div class="c4-section">
  <div class="c4-section-title border-start border-2 border-dark">
  Studii
  </div>

  <p>Conformându-se dorinţei pe care şi-o exprimase părintele său, Racoviţă
 a plecat la Paris, în 1886, pentru a urma cursurile Facultăţii de
 Drept. Dar imboldul pe care îl purta în suflet şi-a spus de pe atunci
 cuvântul şi, în paralel, a frecventat cu regularitate şi prelegerile pe
 care medicul Léonce Manouvrier la ţinea la Şcoala Superioară de
 Antropologie. Apoi, imediat după ce şi-a luat licenţa în drept, s-a înscris
 la Facultatea de Ştiinţe de la Sorbona, unde a beneficiat nu numai de
 competenţa, ci şi de atenţia a doi reputaţi zoologi: profesorul Henri de
 Lacaze-Duthiers şi conferenţiarul Georges Pruvot. Încheindu-şi studiile
 universitare în 1891, odată cu obţinerea diplomei de licenţiat în ştiinţe,
 a rămas în Franţa pentru a-şi pregăti doctoratul în Laboratorul oceanologic
 <em>Arago</em> de la Banyuls-sur-Mer, ctitorie a aceluiaşi Lacaze-Duthiers. După
 cinci ani de cercetări asidue, susţinerea publică a tezei pe care o
 elaborase asupra lobului cefalic al anelidelor polichete (cei mai
 răspândiţi viermi marini) i-a adus titlul de doctor în ştiinţe. Şi nu este
 nici o îndoială că succesul pe care l-a dobândit atunci a fost şi primul
 pas pe care l-a făcut pe anevoiosul drum al recunoaşterii ştiinţifice.</p>
</div>

<div class="c4-section">
  <div class="c4-section-title border-start border-2 border-dark">
  Expediția Antarctică
  </div>

  <p>Cu aceasta, şederea în Franţa a lui Emil Racoviţă părea să se fi
 încheiat, fiindcă obligaţia de a-şi satisface stagiul militar l-a adus
 înapoi la Iaşi. Însă nu pentru mult timp, căci peste numai o lună primea
 din Liège o scrisoarea prin care i se propunea să ia parte la o expediţie
 ce urma să exploreze ţărmurile Antarcticei.</p>

  <p class="mx-5">{% include figure url="/assets/images/Belgica-in-banchiza.jpg"
     caption="Belgica în inima banchizei de gheaţă."
     class="c4-figure img-fluid float-start"
     %}
   </p>

  <p>Era o ofertă mult prea îmbietoare pentru ca Racoviţă să nu se angajeze
     fără ezitare în temerara călătorie. Astfel a devenit el naturalistul
     expediţiei antarctice belgiene, organizate şi conduse de locotenentul
     de marină Adrien de Gerlache de Gomery şi desfăşurate la bordul vasului
     <em>Belgica</em> între 1897 şi 1899. Ea a fost cea dintâi care a avut ca
     obiectiv nu descoperirea de pământuri încă necunoscute, ci efectuarea
     unor cercetări şi observaţii ştiinţifice complexe, şi tot cea dintâi
     care a petrecut o întreagă iarnă polară în mijlocul banchizei
     australe.</p>

  <p>Pentru a înfăptui acest program, 19 oameni s-au urcat pe o corabie care, măsurând doar 32 m în lungime şi 6,5 m în lăţime, era cu adevărat o simplă „coajă de nucă”, în trăinicia căreia ei trebuiau să se încreadă. Iar riscurile s-au dovedit a fi atât de mari, încât doi dintre ei au plătit cu propria lor viaţă îndrăzneala de a le fi înfruntat. Dar ceea ce a primat a fost faptul că expediţia s-a încheiat cu un răsunător succes, în dobândirea căruia naturalistul român a contribuit din plin. Norvegianul Roald Amundsen, viitorul cuceritor al Polului Sud şi participant la expediţia belgiană în calitate de prim-ofiţer, avea să afirme mai târziu că Racoviţă a fost pentru toţi „un tovarăş nepreţuit de plăcut şi un explorator plin de îndemnuri”. În plus, lui i se datorează şi neobişnuit de bogatul material ştiinţific colectat de-a lungul întregului periplu, căci s-a întors în Europa cu 1200 de piese zoologice şi 400 de piese botanice, la care se adaugă observaţiile extrem de amănunţite pe care le-a făcut cu precădere asupra balenelor, focilor şi păsărilor antarctice.</p>

<p>
     {% include figure url="/assets/images/Racovita-pe-Belgica.jpg"
     caption="Emil Racoviţă în laboratorul amenajat la bordul vasului Belgica."
     class="c4-figure img-fluid float-end"
     %}
   </p>
  <p>Pentru studiul aprofundat al acestui material au fost solicitaţi nu
  mai puţin de 74 de specialişti, Racoviţă rezervând pentru sine elaborarea
  a patru lucrări. Dar, din păcate, nenumăratele îndatoriri cărora va trebui
  să le facă faţă în anii următori nu i-au îngăduit să finalizeze decât una
  singură, cea consacrată balenelor. Astăzi se mai ştie că în arhiva
  Muzeului de Istorie naturală <em>Grigore Antipa</em> din Bucureşti există un
  manuscris de 513 pagini, redactat doar parţial în formă definitivă şi care
  ar fi trebuit să constituie o a doua lucrare, având ca subiect focile. Iar
  faptul că ea nu a văzut lumina tiparului este cu atât mai regretabil, cu
  cât cea dintâi a servit multă vreme ca punct de referinţă în literatura de
  profil.</p>

</div>

<div class="c4-section">
  <div class="c4-section-title border-start border-2 border-dark">
  Recunoașterea științifică
  </div>

    <p>
    {% include figure url="/assets/images/photo_archive/Misc/Arago fara data.jpg"
     caption="Laboratorul Arago, cca. 1900"
     class="c4-figure img-fluid float-start"
     %}
   </p>

  <p>În atare situaţie, era limpede că singurul loc unde se putea îngriji
     în condiţii optime de valorificarea preţioaselor sale colecţii era
     Laboratorul <em>Arago</em>, şi profesorul Lacaze-Duthiers l-a primit cu
     braţele deschise. Mai mult chiar, a socotit că discipolul său a dovedit
     suficiente calităţi pentru a se număra printre cei la care se gândea că
     i-ar putea fi succesori. Aşa se face că, la 1 noiembrie 1900, Emil
     Racoviţă a fost numit subdirector al laboratorului, funcţia de director
     fiindu-i încredinţată lui Georges Pruvot, iar în anul imediat următor,
     aceiaşi doi colaboratori ai săi au devenit codirectori ai periodicului
     <em>Archives de Zoologie expérimentale et générale</em>, cea mai prestigioasă
     revistă de specialitate din Europa, pe care tot el o înfiinţase în
     1872.</p>

  <p>Aceasta a fost expresia de departe cea mai convingătoare a felului în care Racoviţă ajunsese să se impună în comunitatea ştiinţifică a Franţei, pentru că a fost singurul caz în care responsabilităţi atât de însemnate au revenit unui străin care abia trecuse de 30 de ani. Pe de altă parte, însă, noile atribuţii îl vor solicita din plin, căci împrejurările nu îi vor câtuşi de puţin prielnice. În pofida unor idei mai degrabă preconcepute pe care mulţi le au astăzi despre ceea ce se întâmpla, cu mai bine de un secol în urmă, într-o ţară considerată pe drept cuvânt ca focar al culturii europene, insuficienţa resurselor financiare a făcut ca totul să se desfăşoare sub semnul unei severe economii. O demonstrează convingător faptul că, pentru a asigura bunul mers al laboratorului şi apariţia regulată a revistei, Racoviţă a făcut uz resursele financiare obţinute din exploatarea moşiei de la Şorăneşti. Dar multiplele dificultăţi cu care va fi confruntat de-acum înainte vor fi departe de a-l descuraja.</p>

<p>
{% include figure url="/assets/images/Cueva-del-Drach-2.jpg"
   caption="Lacul Deliciilor din Cueva del Drach (lacul în care a fost capturată <em>Typhlocirolana moraguesi</em>)."
     class="c4-figure img-fluid float-end"
%}
</p>

<p>În vara anului 1904, în timpul uneia din obişnuitele croaziere de cercetări pe care personalul laboratorului le întreprindea în bazinul răsăritean al Mediteranei, Racoviţă a făcut o vizită în Cueva del Drach, o renumită peşteră din Insula Mallorca. Aici, în apele întunecate ale unuia din marile lacuri pe care le adăposteşte această cavitate, el a capturat un mic crustaceu, încă necunoscut în ştiinţă şi pe care îl va descrie sub numele de Typhlocirolana moraguesi. A fost descoperirea care va marca cea mai radicală cotitură din întreaga sa carieră de naturalist. Translucid şi lipsit complet de ochi, acest animal purta amprenta atât pregnantă a adaptării lui la neobişnuitul mediu pe care îl oferă adâncurile subterane, încât Racoviţă a intuit imediat că studiul aprofundat al fiinţelor care trăiesc în peşteri poate contribui în mare măsură la desluşirea complicatelor mecanisme ale evoluţiei biologice. Şi s-a dedicat acestui studiu renunţând definitiv la cercetările sale oceanologice.</p>

<p>
     {% include figure url="/assets/images/Essai.jpg"
     caption="Eseu asupra problemelor biospeologice (coperta, reproducere)."
     class="c4-figure img-fluid float-start"
     %}
</p>

<p>A început prin a consulta lucrările publicate de diverşi zoologi,
     constatând nu fără surprindere că ele conţineau o atât de pronunţată
     divergenţă de opinii, încât nu puteau servi la alcătuirea unei imagini
     de ansamblu asupra faunei cavernicole. Trebuia, aşadar, să ajungă prin
     propriile lui mijloace la cunoaşterea lumii subpământene, ceea ce
     însemna explorarea unui număr cât mai mare de peşteri, situate în
     regiuni geografice dintre cele mai diferite. Însă pentru a reuşi, avea
     nevoie de un ajutor, şi a avut şansa să îl găsească repede în persoana
     lui René Jeannel, un tânăr şi întreprinzător medic licenţiat şi în
     ştiinţe naturale. Începând din vara lui 1905, au pornit să exploreze
     împreună peşterile de pe cei doi versanţi ai Munţilor Pirinei şi au
     făcut-o cu atâta râvnă, încât Racoviţă a foarte curând în măsură să îşi
     ordoneze ideile într-o viziune unitară. A expus-o în celebrul său <em>Eseu
     asupra problemelor biospeologice</em>, apărut în 1907 şi despre care
     Jeannel va spune peste trei decenii că "a fost de la bun început şi a
       rămas statutul fundamental al biospeologiei".</p>

 <p>Oricât de important s-a dovedit a fi pentru viitorul biospeologiei,
     <em>Eseul</em> nu a reprezentat decât un început în gândirea autorului
     său. Aşa cum s-a întâmplat şi în cazul expediţiei antarctice, pentru
     valorificarea materialului colectat în cursul explorărilor speologice
     era nevoie de zoologi specializaţi în cunoaşterea diverselor grupe de
     animale, iar acţiunea acestora trebuia subordonată unui ţel comun:
     reconstituirea istoriei naturale a domeniului subteran. Ca urmare,
     Racoviţă a înfiinţat o insolită întreprindere ştiinţifică, numită
     <em>Biospeologica</em> şi pe care a dirijat-o secondat de Jeannel. Ei aveau să
     i se asocieze 40 de colaboratori, unii dispuşi să se aventureze şi în
     adâncurile peşterilor, care şi-au unit eforturile pentru a desluşi tot
     mai multe enigme ale lumii subpământene şi datorită cărora programul
     iniţiat de Racoviţă a ajuns în 1919 la un bilanţ poate nesperat. În
     principalele regiuni carstice din Europa şi nordul Africii fuseseră
     explorate aproape 800 de cavităţi subterane, din care fuseseră
     colectate 20.000 de animale cavernicole, iar sub genericul
     <em>Biospeologica</em> apăruseră 41 de lucrări ştiinţifice însumând 3.400 de
     pagini. Şi nu trebuie omis faptul că, în anii Primului Război Mondial,
     Racoviţă şi-a întrerupt absolut toate cercetările, ocupându-se exclusiv
     de conducerea spitalului militar amenajat temporar în Laboratorul
     Arago.</p>
</div>



<div class="c4-section">
  <div class="c4-section-title border-start border-2 border-dark">
  Reîntoarcerea in România
  </div>

   <p>
    {% include figure url="/assets/images/emil-racovita-1921.jpg"
     caption="Emil Racoviţă în 1921."
     class="c4-figure img-fluid float-start"
     width="200px"
     %}</p>
  <p>După ce pacea a fost reinstaurată, în viaţa lui Emil Racoviţă a
     survenit o a doua cotitură, nu mai puţin importantă decât cea
     dintâi. În vara lui 1919, el a fost solicitat, tot printr-o scrisoare,
     să vină la Cluj pentru a sprijini cu competenţa şi prestigiul său
     organizarea celei dintâi universităţi româneşti din Transilvania,
     proaspăt integrată în frontierele României. În 1896 fusese vorba de
     posibilitatea de a studia vieţuitoarele din ţinuturile antarctice. De
     data aceasta, era chemat să-şi slujească patria şi a dat din nou
     acordul, dar numai dacă ar fi putut crea în cadrul noii universităţi un
     institut de cercetări ştiinţifice. Şi cum condiţia i-a fost acceptată
     fără rezerve, la 26 aprilie 1920 era promulgată legea care consfinţea
     naşterea Institutului de Speologie din Cluj, primul de acest gen din
     întreaga lume şi avându-l ca director pe însuşi ctitorul său.</p>

    <p>
     {% include figure url="/assets/images/Institutul-de-Speologie-Cluj.jpg"
     caption="Institutul de Speologie, Cluj"
     class="c4-figure img-fluid float-end"
     %}
   </p>

   <p>În viziunea lui Racoviţă, acest institut nu a însemnat ceva cu totul
     nou, ci cadrul oficial în care avea să funcţioneze de acum încolo
     vechea întreprindere <em>Biospeologica</em>, ceea ce însemna totodată şi
     transferarea în capitala spirituală a Transilvaniei a epicentrului
     biospeologiei mondiale. A fost, deci, firesc ca el să conserve rolul de
     coordonare pe care singulara întreprindere privată îl avusese de la bun
     început. Şi tot atât de firesc a fost faptul că Racoviţă a venit la
     Cluj însoţit de René Jeannel, în calitate de subdirector al
     Institutului de Speologie şi de profesor de biologie la Facultatea de
     Ştiinţe. În 1922, celor doi pionieri ai biospeologiei li se va alătura
     zoologul elveţian Pierre Alfred Chappuis, căruia îi va reveni funcţia
     de director adjunct. Din personalul ştiinţific au mai făcut parte
     asistenţii Valeriu Puşcariu, Radu Codreanu şi Letiţia Chevereşanu, dar
     contribuţia lor la cercetările speologice va fi incomparabil mai
     redusă.</p>

   <p>Nerăbdător să pătrundă în peşterile Munţilor Apuseni, Racoviţă şi-a
   început campanile biospeologice din vara lui 1921, dar doi ani mai
   târziu, o sincopă pe care a suferit-o în peştera Gheţarul de la
   Scărişoara l-a obligat să renunţe definitiv la acest gen de
     explorări.</p>

  <p>
     {% include figure url="/assets/images/Ghetar-Scarisoara.jpg"
     caption="Sala <em>Biserica</em> din peştera Gheţarul de la Scărişoara (foto E. Racoviţă, 1923)."
     class="c4-figure img-fluid float-end"
     %}
   </p>
  <p>În schimb, a trebuit să facă faţă unui foarte lung şi solicitant şir de
  funcţii şi însărcinări, care nu i-au mai lăsat decât foarte puţin timp
  pentru lucrările ştiinţifice. În chiar anul stabilirii sale la Cluj, a
  devenit membru titular al Academiei Române, al cărui membru corespondent
  era încă din 1905 şi al cărui preşedinte va fi ales în trei mandate
  consecutive, între 1926 şi 1929. În intervalul 1922-1926 a fost senator
  din partea Universităţii din Cluj, apoi rector al acesteia în 1930 şi
  prorector în 1931. Tot în 1920 a fondat Societatea de Ştiinţe din Cluj, al
  cărui preşedinte a rămas până la moarte. Din acelaşi an a fost membru al
  Asociaţiei Generale a Profesorilor Universitari, îndeplinind la un moment
  dat şi funcţia de preşedinte al secţiei ei clujene. În 1922 a creat
  Asociaţia culturală pentru răspândirea limbii şi culturii franceze,
  cunoscută mai mult sub numele de <em>Cercul Ronsard</em>. A fost membru fondator
  şi preşedinte (1921-1933) al <em>Frăţiei Muntene</em>, prima societate turistică
  românească din Transilvania. În 1928 a fost numit preşedinte al Întâiului
  Congres al Naturaliştilor din România (Cluj, 18-21 aprilie), calitate în
  care şi-a adus o contribuţie decisivă la legiferarea ocrotirii
  naturii. Din 1932, a preluat cursul de biologie generală, Jeannel fiind
  rechemat la rândul lui în Franţa pentru a organiza vivariul de la Jardin
  des Plantes şi catedra de entomologie de la Muzeul de Istorie Naturală din
  Paris.</p>

  <p>În pofida acestui greu tribut plătit conştiinciozităţi cu care a ţinut
   să se achite de multiplele îndatoriri pe care l-e avut, Emil Racoviţă a
   rămas prin opera sa poate cel mai de seamă biolog pe care l-a avut
   România. Dincolo de faptul că a întreprins celei dintâi cercetări
   amănunţite asupra faunei şi florei antarctice şi că a fost fondatorul
   incontestabil al biospeologiei ca disciplină ştiinţifică, el a avut
   meritul de a fi formulat principii de incontestabilă valoare în studiile
   zoologice, toate axate pe ideea că o specie nu poate fi cunoscută cu
   adevărat decât atunci când i se stabileşte nu numai poziţia sistematică
   şi aria de răspândire, ci şi întreaga ei istorie. Mai mult chiar, a fost
   singurul biolog român care a elaborat o teorie originală cu privire la
   evoluţia lumii vii, teorie în care a insistat asupra rolului deosebit de
   important pe care izolarea îl joacă în apariţia unor specii noi şi care
   include o definiţie inedită a speciei, formulat încă din 1912: o colonie
   izolată de consângeni. A subliniat, de asemenea, influenţa majoră pe care
   mediul artificial al omului a făcut din acesta singura specie a cărei
   populaţie mondială înregistrează o creştere exponenţială, trăgând
   repetate semnale de alarmă asupra pericolelor care decurg din criza
   ecologică pe care tot omul este cel care a declanşat-o.</p>

   <p>
   {% include figure url="/assets/images/Birou-Racovita.jpg"
      caption="Emil Racoviţă în cabinetul său de lucru din Institutul de Speologie."
   class="c4-figure img-fluid float-start"
   %} </p>

  <p>Dovada cea mai concludentă a felului în care i-au fost apreciate
   roadele necurmatei sale munci o constituie reacţia comunităţii
   ştiinţifice internaţionale. Emil Racoviţă a fost membru titular al
   Societăţii Zoologice a Franţei (1893) şi preşedintele de onoare al
   acesteia (1925), membru al Societăţii române de Geografie (1900), membru
   de onoare al Societăţii Naturaliştilor din România (1900), membru al
   Societăţii de Geografie din Paris (1900), membru al Societăţii de
   Geologie a Franţei (1901), membru al Societăţii Entomologice a Franţei
   (1906), membru corespondent al Societăţii Zoologice din Londra (1910),
   preşedinte al Societăţii Speologice din Paris (1910), membru corespondent
   al Societăţii de Ştiinţe naturale din Barcelona (1922), membru al
   Institutului naţional de Antropologie din Paris (1922), doctor honoris
   causa al Universităţii din Lyon (1923), membru al Societăţii Etnografice
   române (1923), membru al Societăţii de Biologie din Paris (1925), membru
   al Societăţii române de Geologie (1930) şi preşedinte al acesteia (1934),
   membru corespondent al Societăţii spaniole de Istorie naturală din Madrid
   (1930), membru fondator al Societăţii de Biogeografie din Paris (1935),
   membru corespondent al Academiei de Medicină din Paris (1944), membru al
   Societăţii Zoologice din Londra (1947).</p>

   <p>
     {% include figure url="/assets/images/Cluj-Universitate.jpg"
     caption="Corpul profesoral al Facultăţii de Ştiinţe din Cluj (E. Racoviţă este al doilea din dreapta în rândul din faţă)."
     class="c4-figure img-fluid float-end"
     %}
   </p>
  <p>Abnegaţia şi devotamentul cu care s-a angajat în dezvoltarea ştiinţei
   şi culturii i-au fost răsplătite şi de autorităţile de Stat. În
   străinătate, i s-a decernat titlul de Cavaler al Ordinului Leopold II al
   Belgiei (1899), precum şi cel de Cavaler (1922) şi apoi de Comandor
   (1927) al Legiunii de Onoare franceze. În propria-i ţară, fost distins cu
   mai multe medalii şi decoraţii, precum Steaua României (Ofiţer în 1899 şi
   1922, Mare Ofiţer în 1928 şi Mare Cruce în 1942), Bene Meriti (Clasa I în
   1900), Coroana României (Mare Cruce în 1930), Pentru Merit (Comandor în
   1931), Meritul Cultural pentru Ştiinţă teoretică şi practică (Cavaler în
   1931, Ofiţer în 1934 şi Comandor în 1943), Răsplata Muncii pentru 25 de
   ani în Serviciul Statului (1932), Serviciul Credincios (Mare Ofiţer în
   1939).</p>


  <p>Ultimii ani ai vieţii sale au fost şi cei mai duri. În septembrie 1940,
   România a fost obligată prin Dictatul de la Viena să cedeze Ungariei
   partea de nord a Transilvania, în care se includea şi Clujul. În atare
   împrejurări, Universitatea s-a refugiat la Sibiu, cu excepţia Facultăţii
   de Ştiinţe, care nu şi-au găsit adăpost decât la Timişoara. Emil Racoviţă
   a plecat lăsând întreg Institutul de Speologie în grija lui Pierre Alfred
   Chappuis, avantajat de calitatea lui de cetăţean al unei ţări neutre. A
   urmat o perioadă în care septuagenarul profesor şi-a folosit toată
   energia pentru a contribui la repunerea în funcţiune a Facultăţii. Iar
   când a revenit la Cluj, a fost deja prea târziu pentru a mai face acelaşi
   lucru şi cu institutul căruia îi dăduse fiinţă în urmă cu un sfert de
   veac. În 11 noiembrie 1947, a trebuit să fie transportat din cabinetul
   său de lucru direct la clinică, unde strădaniile medicilor nu l-au mai
   putut ajuta. A fost înmormântat în cimitirul central al oraşului, cu
   funeralii naţionale organizate de Universitatea pe care o slujise cu atât
   de multă generozitate.  </p>

</div>

<div class="c4-section">
     <div class="c4-section-title border-start border-2 border-dark">
     Lucrări publicate
     </div>

<ul>
<li>Le lobe céphalique et l’encéphale des Annélides polychètes (Anatomie, Morphologie, Histologie). Archives de Zoologie expérimentale et générale, Paris, 3-ème série, IV, 1896, p. 133-343.</li>
<li>Cétacés. Voyage du S. Y. Belgica en 1897-1899. Résultats scientifiques. Zoologie. J. E. Buschmann, Anvers, 1903, 142 pp., 4 pl.</li>
<li> Essai sur les problèmes biospéologiques. Biospeologica No. I. Archives de Zoologie expérimentale et générale, Paris, 4-ème série, VI, 1907, p. 371-488.</li>
<li>Cirolanides (1-ère série). Biospeologica No. XXVII. Archives de Zoologie expérimentale et générale, Paris, 5-ème série, IX, 1912, p.203-329, 8 fig., 14 pl.</li>
<li>Speologia. O ştiinţa nouă a străvechilor taine subpământeşti. Astra, Secţia Ştiinţelor naturale, Biblioteca populară, Cluj, 1, 1927, 70 pp. + 7 pl.</li>
<li>Evoluţia şi problemele ei. Biblioteca eugenică şi biopolitică a <em>Astrei</em>, Cluj, Nr. VI, 1929, 184 pp. + 30 pl.</li>
<li>Opere alese. Edit. Academiei R.P.R., Bucureşti, 1964, 810 pp., 2 pl. (redactor responsabil C. Motaş).</li>
<li>Cugetări evoluţioniste. Edit. Academiei Române, Bucureşti, 1993, 320
  pp. (ediţie îngrijită de Gh. Racoviţă).</li>
</ul>


    <div class="c4-section-title border-start border-2 border-dark">
    Referinţe
    </div>

    <ul>
<li>Ghibănescu, Gh. Surete şi Izvoade, VIII, Documente racoviţeşti. Tipografia Dacia, Iaşi, 1914.</li>
<li>Marinescu, A., Emil Racoviţă şi expediţia <em>Belgica</em>. Edit. All, Bucureşti, 1999, ISBN 973-9431-06-2.</li>
<li>Motaş, C., Figuri de naturalişti. Edit. Ştiinţifică, Bucureşti, 1960.</li>
<li>Motaş, C. şi Ghica, C. A., Emil Racoviţă. Fondatorul biospeologiei. Edit. Ştiinţifică, Bucureşti, 1969.</li>
<li>Racoviţă, Gh., A şti sau a nu şti. Adevărurile vieţii lui Emil Racoviţă. Edit. Academiei Române, Bucureşti, 1999, ISBN 973-27-0631-7</li>
</ul>

</div>

<p class="mx-5"><em>Text bazat pe originalul scris de Gheorghe Racoviţă
(nepotul savantului, 1940-2015).</em></p>
